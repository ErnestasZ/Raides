Vilnietis Tomas – technologinių naujovių entuziastas, tad prieš mėnesį jo garaže atsidūrė „Tesla Model S“ elektromobilis. Per keturias eksploatavimo savaites jis įveikė beveik 3,5 tūkst. km ir mielai sutiko pasidalyti savo patirtimi apie neįprastos transporto priemonės naudojimą.


Per pirmą mėnesį Tomo „Tesla“ suvartojo 845 kWh elektros energijos. „Iš pradžių kWh terminas erzina, bet priprantama, o vėliau netgi tampa patogu“, – sakė vairuotojas, apskaičiavęs, kad 3,5 tūkst. km kainavo 101 eurą. T.y. kainuotų tiek, jeigu automobilis visada būtų įkraunamas namie. Kadangi jis gali būti kraunamas ir viešojo naudojimo (kol kas nemokamose) stotelėse, eksploatavimo kaina sumažėja.

Dėl kokybės ar kitų niuansų galėčiau burbėti, bet važiuoti A juostomis yra gėris. O įsibėgėjimas iš vietos, galia bet kuriuo momentu – rauna stogą.
Kaip pagrindinį privalumą vilnietis išskyrė „Model S“ technines savybes ir elektromobilio mobilumą mieste. Šioms transporto priemonėms galima važiuoti viešajam transportui skirtomis juostomis, tad gyvenantys šiaurinėje miesto dalyje, pavyzdžiui, Fabijoniškėse, Pašilaičiuose ar Tarandėje, į centrą gali atvykti beveik nestovėdami spūstyse.

„Dėl kokybės ar kitų niuansų galėčiau burbėti, bet važiuoti A juostomis yra gėris. O įsibėgėjimas iš vietos, galia bet kuriuo momentu – rauna stogą. Tiesiog nerealiai“, – neslėpė vairuotojas.Technologijų srityje dirbantis Tomas išskyrė „Tesla Model S“ esančias naujoves kaip specialią programėlę telefonui, autonominio vairavimo ir „Summon“ funkcijas, integruotą turinį su „Spotify“. Vilniečio „Model S“ gali pati išvažiuoti iš garažo – tam užtenka vieno mygtuko paspaudimo telefone.

TOMO „TESLA MODEL S“
Pirkta iš Olandijos
Varomi galiniai ratai
Variklis – 285 kW
Baterija – 85 kWh
Rida: 30 tūkst. km
Autonominio vairavimo funkcija „Autopilot“, anot Tomo, taip pat verta pagyrimų – nors ji neveikia idealiai, tačiau kelionėje nuo Vilniaus iki Rygos jis teigė 95 proc. laiko praleidęs naršydamas telefone ir skaitydamas el. laiškus. „Beveik taip, kaip autobusu būčiau važiavęs“, – palygino vyras.

Turbūt didžiausias „Tesla Model S“ niuansas – krovimas. Kadangi šių elektromobilių baterijos yra dvigubai didesnės nei konkurentų („Nissan LEAF“, „Volkswagen e-Golf“, BMW i3 ir t.t. baterijos nesiekia 30 kWh talpos, „Tesla“ – nuo 70 kWh, o Tomo „Model S“ – 85 kWh), įkrovimas trunka itin ilgai ir namie paprastu 220 V elektros lizdu naudotis būtų sudėtinga – reikia montuoti specialią krovimo stotelę.


„Su paprastu kištuku įkrauti „Tesla Model S“ tai kaip su švirkštu vonią pripildyti – užtruktų daugiau nei 24 valandas“, – juokavo Tomas.

Mieste aktyviai važiuojant to užtenka 200-250 km įveikti, tad apie viešąsias stoteles net negalvoju.
Namie jis įsirengė 11 kW (trijų fazių) įkrovimo stotelę, kurioje „Model S“ visiškai įkrauta gali būti per 8 valandas. Greitojo įkrovimo stotelėje (22 kW) tai truktų apie 4 valandas (tokios stotelės yra prie Operos ir baleto teatro, Vievyje ir t.t.).

„Tesla“ nerekomenduoja krauti iki 100 proc., kasdieninis režimas apie 60–80 proc. Tam man pakanka krauti kas antrą dieną. Mieste aktyviai važiuojant to užtenka 200–250 km įveikti, tad apie viešąsias stoteles net negalvoju“, – sakė vairuotojas.

Kaip vieną didžiausių to minusų vyras įvardijo drėgnąjį sezoną, kai ant žemės numestas įkrovimo laidas išsipurvina, o tuomet jį dar reikia suvynioti ir padėti į bagažinę.

Vilniečio Tomo „Tesla Model S“
Vilniečio Tomo „Tesla Model S“
Per mėnesį jis spėjo įveikti ne vieną ilgesnę kelionę. Kalbėdamas apie maršrutą Vilnius-Kaunas-Vilnius, laisvalaikiu motociklais važinėjantis Tomas pažymėjo, jog baterijos įkrovimo visiškai užtenka tokiam keliui įveikti. Žinoma, jeigu važiuojama neviršijant leistino greičio – važiuojant sparčiau, baterija senka itin greitai.

„Greičio viršijimas daro didelę įtaką sąnaudoms, taip pat kaip ir šaltis“, – teigė vilnietis.

TAIP PAT SKAITYKITE:
2015-aisiais į avarijas pateko trys elektromobiliai2015-aisiais į avarijas pateko trys elektromobiliai
Vokietija elektrinių ir hibridinių automobilių pirkėjams sumokės solidžias sumasVokietija elektrinių ir hibridinių automobilių pirkėjams sumokės solidžias sumas
Važiuodamas į Rygą, jis susidūrė su netikėtais keblumais. Nors iš Vilniaus išvažiavo visiškai įkrautu automobiliu ir dar papildė baterijas Panevėžyje, prie PC „Babilonas“ esančioje greitojo įkrovimo stotelėje, Rygoje laukė nusivylimas.

Viešbutyje vietoje žadėtos įkrovimo stotelės tebuvo paprastas elektros lizdas, o keliose vietose įsikrauti nepavyko: 11 kW stotelėje „Tesla“ baterija per pietų metą pasipildė tik tiek, kiek išnaudojo kelionei iki jos, o suradus greitojo įkrovimo stotelę, už naudojimąsi ja susimokėti nepavyko – tam reikalinga specifinė NFC kortelė, kurios vietoje nebuvo galima įsigyti.

Po kelių iš eilės nesėkmių Tomas priėmė sprendimą: turint 48 proc. baterijos likutį važiuoti į Lietuvą – „Babiloną“ lėčiau važiuodamas turėtų pasiekti.

„Babiloną“ pasiekiau su 10 proc. likučiu, o kol pavakarieniavau, įkroviau bateriją tiek, kad iki namų atlėkčiau. Tai išvada, kad kitą kartą turbūt su dyzeliuku važiuosiu“, – pripažino vairuotojas.
